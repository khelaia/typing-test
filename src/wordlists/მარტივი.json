[
    "შემოდგომა მოვიდა ტყეში, მწვანე ხეები წითელ-ყვითელი ფოთლებით მოირთო და მოიქარგა. ხსივჩაღვრილ ტევრებში სუსტი ნიავი დანავარდობს და ნელი ფარფატით ცვივა დაბლა ხმობაშეპარული ფოთლები.",
    "ტყესაც თავისი ბარაქა გამოუჩენია ისევ იშოვება ნაგვიანევი შინდი, მოცვი და მაყვალი, მრავლად ცვივა დაბლა თხილი და რკო, წაბლი და წიწიბო, მწიფობას იწყებს ზღმარტლი, ასკილი და კუნელი.",
    "იქით ჩამოცვენილ მწიფე პანტას დაუფარავს მდელო, აქეთ წითლად დახუნძლული მაჟალო იყურება ტყისპირიდან.",
    "მოგვიანებით, ზამთრისპირზე, შქერი, ძახველი და ცირცელიც დამწიფდებიან და მეტი რაღა უნდათ ტყის ბინადრებს? ხარობენ უხვი ბუნების შემხედვარენი.",
    "ჩიჩახვდაბერილი ფრინველები დაფრინავენ აფერადებული ხეების ტოტებზე, მრავალგვარი ხილით გამაძღარი ცხოველები ზანტად დააბიჯებენ ხმელი ფოთლებით დაფარულ ბილიკებზე, ხოლო ზოგიერთები დღევანდელით არ კმაყოფილდებიან",
    "ზამთრისთვის აგროვებენ სარჩოს და ბეჯითად ინახავენ თავიანთ ბუნაგებსა და ბუდეებში.",
    "ციყვები ცაცო და მაცო მთელი დღე შრომაში არიან ჩაბმულნი. წიფლიანში მაღალი ცაცხვის ფუღუროში აქვთ ბინა მოწყობილი და ეზიდებინ თხილსა და კაკალს, წაბლსა და წიწიბოს, რკოსა და სხვადასხვა კურკას",
    "არც შვილებს აძლევენ მოსვენებას, თორმეტივე დასაქმებული ჰყავთ.",
    "აბა, შენ ეს კაკალი წამოიღეო, შენ იმ თხილის ქვეშ მიირბინე, ქარს კარგი თხილები ჩამოუყრია და თაგვებმა არ მოგვასწრონო, შენ კი ამ მუხის ტოტზე ახტი, ხომ ხედავ რამდენი ასხია? დაკრიფე, თანაც ტოტი დაარხიე, დაბლა შენი და-ძმები აკრეფენ და ბეღელში შეიტანენო.",
    "ჰოდა, დახტიან ისინი ხეების ტოტებზე, ხან დაბლა დაცვენილ ფოთლებზე დაცუნცულებენ და თუ რაიმე საკბილო ნახეს, ყველაფერს შინისაკენ მიარბენინებენ.",
    "ერთხელ მათ ასეთი ამბავი მიუტანეს: მზიან ფერდობზე რომ დიდი წაბლია, მისი ნაყოფი მთლიანად დაბლაა ჩამოცვენილი და პატრონი არავინ ჰყავსო.",
    "მთელი ოჯახი გაემართა მის შესაგროვებლად და მარტო პატარა ფაცო დატოვეს შინ დაარიგეს, არსად წახვიდე, ბინას თვალი არ მოაცილო, სარჩო-საბადებელი არავინ გაგვინიავოსო.",
    "ხტუნვა-ხტუნვით გადაიარეს ციყვებმა ქედი და შეგულებულ წაბლთან გაჩნდნენ. ნანახმა ყოველგვარ მოლოდინს გადააჭარბა: წაბლი ერთბაშად შემოსულიყო, მერე ქარს ტოტები შეერხია და მთლიანად ძირს ეყარა.",
    "დატრიალდა მთელი ოჯახი, შემოირბინა მაცომ წაბლისქვეშეთი, იმავე წაბლის ხეზე ფუღურო მონახა და გადაწყვიტა",
    "დამწუხრდნენ ციყვები, ცაცომ წაბლები ძირს დაყარა და შინისაკენ ტირილით გაიქცა, დანარჩენებიც უკან მიჰყვნენ.",
    "ფაცო ფუღუროს შესასვლელთან იჯდა, აღარ ტიროდა, მაგრამ მშობლები და და-ძმები რომ დაინახა, ისევ ცრემლები წასკდა.",
    "თუმცა სიკეთეს რა დალევს ამ ქვეყანაზე? ტყეში ციყვების მეზობლად ერთი გამრჯე, ყველას მკურნალი და დამხმარე კოდალა ცხოვრობდა. მას დაენახა, როგორ ეზიდებოდნენ ღამით ეშმაკი ჩხიკვები ციყვების სარჩოს რომელიღაც ხისაკენ.",
    "ჩხიკვებმა ჯერ შორს დაიჭირეს, მაგრამ ბოლოს აღიარეს დანაშაული და მოიბოდიშეს კიდეც კოდალასთან, ძალიან ცუდად მოგვივიდა ეგ ამბავიო."
]
